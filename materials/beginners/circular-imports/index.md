## Cyklické importy

V domácích projektech budeš rozdělovat 1D Piškvorky na několik modulů.
Výsledek bude vypadat třeba nějak takhle:
(Šipky mezi moduly znázorňují importování.)

```plain
┌──────────────────╮  ┌───────────────╮  ┌──────────────────╮ 
│      ai.py       │◀-│ piskvorky.py  │◀-│    hra.py        │
├──────────────────┤  ├───────────────┤  ├──────────────────┤
│                  │  │ import ai     │  │ import piskvorky │
├──────────────────┤  ├───────────────┤  ├──────────────────┤
│ def tah_pocitace │  │ def vyhodnot  │  │                  │
│                  │  │ def tah       │  │                  │
└──────────────────┘  │ def tah_hrace │  └──────────────────┘
                      │               │
                      └───────────────┘  
                          ▲
                          │
                    ┌───────────────────╮
                    │ test_piskvorky.py │
                    ├───────────────────┤
                    │ import piskvorky  │
                    ├───────────────────┤
                    │ def test_...      │
                    │                   │
                    └───────────────────┘
```

Jenže funkce `tah_pocitace`
většinou potřebuje volat funkci `tah`.
Co s tím?
Můžeš importovat `ai` z `piskvorky` a zároveň
`piskvorky` z `ai`?

```plain
┌──────────────────╮  ┌───────────────╮
│      ai.py       │◀-│ piskvorky.py  │
├──────────────────┤-▶├───────────────┤
│ import piskvorky │  │ import ai     │
├──────────────────┤  ├───────────────┤
│ def tah_pocitace │  │ def vyhodnot  │
│                  │  │ def tah       │
└──────────────────┘  │ def tah_hrace │
                      │               │
                      └───────────────┘  
```

Můžeme se na to podívat z hlediska Pythonu,
který příkazy v souborech vykonává.
Když má spustit (nebo importovat) soubor
`piskvorky.py`, začne ho
zpracovávat řádek po řádku,
když tu (docela brzo) narazí na příkaz
`import ai`.
Otevře tedy soubor `ai.py`
a začne ho zpracovávat řádek po řádku.
Brzy narazí na příkaz `import piskvorky`. Co teď?

Aby nenastala situace podobná nekonečné smyčce –
jeden soubor by importoval druhý, druhý zase první,
a tak stále dokola –
udělá Python taková malý „podvod“:
když zjistí, že soubor `piskvorky.py`
už importuje, zpřístupní v modulu `ai`
modul `piskvorky` tak, jak ho
má: nekompletní, bez většiny funkcí co v něm mají
být nadefinované.
A až potom, co dokončí import `ai.py`,
se vrátí k souboru `piskvorky.py`
a pokračuje v provádění příkazů `def` které v něm jsou.
Takový nekompletní modul může být občas užitečný,
ale ve většině případů se chová skoro
nepředvídatelně a tudíž nebezpečně.

Jinými slovy: když se dva moduly importují navzájem,
nemusí to fungovat podle očekávání.

Téhle situaci se budeme chtít vyvarovat.

Jak na to? Máme dvě možnosti.


## Organizace modulů podle závislostí

První možnost je importovat funkci `tah` v modulu `ai`
a používat ji odtamtud.
To je jednoduché, ale nerespektuje účel modulu
`ai`, který má obsahovat jenom logiku
vybírání tahu počítače, a ne pomocné funkce, které
můžou být potřeba i jinde.

```plain
┌──────────────────╮  ┌───────────────╮
│      ai.py       │◀-│ piskvorky.py  │
├──────────────────┤  ├───────────────┤
│                  │  │ import ai     │
├──────────────────┤  ├───────────────┤
│ def tah_pocitace │  │ def vyhodnot  │
│ def tah          │  │ def tah_hrace │
│                  │  │               │
└──────────────────┘  └───────────────┘
```

## Pomocný modul

Druhá možnost je definovat nový, sdílený modul,
který se použije jak v `piskvorky.py` tak v `ai.py`.

Takový modul se často se pojmenovává
`util.py` (z angl. *utility*, pomůcka, nástroj).

```plain
            ┌──────────────────╮
            │ util.py          │
            ├──────────────────┤
            ├──────────────────┤
            │ def tah          │
            └──────────────────┘
                ▲        ▲
                │        │
┌──────────────────╮  ┌───────────────╮
│      ai.py       │◀-│ piskvorky.py  │
├──────────────────┤  ├───────────────┤
│ import util      │  │ import ai     │
│                  │  │ import util   │
├──────────────────┤  ├───────────────┤
│ def tah_pocitace │  │ def vyhodnot  │
│                  │  │ def tah_hrace │
│                  │  │               │
└──────────────────┘  └───────────────┘
```

Nevýhoda pomocného modulu je ta,
že se z něj může stát neudržované „odkladiště“
všeho kódu, který byl jednou potřeba na dvou
nebo více místech.

Pro kterou z možností se rozhodnout, záleží
na situaci.
Programování není vždycky jen exaktní věda!
