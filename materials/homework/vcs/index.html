<h1>Domácí projekty</h1>
Tohle je čtvrtá sada projektů. Udělej si Gitový repozitář, do kterého si
ukládej řešení. Jakmile ti bude (u programovacích úloh) nějaké řešení fungovat,
ulož si ho jako revizi v Gitu.


<h2>Opakování</h2>
Na začátek trocha zdánlivě nudného opakování, ať si trochu osvěžíme
programování. To ale neznamená, že tu nemůžeš najít něco zvláštního a
překvapivého!
<ol start="0">
    <li>Co dělá funkce <code>print</code>?</li>
    <li>Co <em>vrací</em> funkce <code>print</code>?</li>
    <li>
        Co dělá pojemnovaný argument <code>end</code> funkce
        <code>print</code>?
    </li>
    <li>
        Co dělá pojemnovaný argument <code>sep</code> funkce
        <code>print</code>?
    </li>
    <li>
        Čím se liší chyby, které dostaneš, když zadáš tyhle příkazy?
        <ul>
            <li><code>int('blabla')</code></li>
            <li><code>float('blabla')</code></li>
            <li><code>int('8.9')</code></li>
            <li><code>int(8.9)</code></li>
        </ul>
    </li>
</ol>


<h2>Textová grafika</h2>
Následující sada projektů není jednoduchá, ale uděláš-li ji, pochopíš různá použití cyklu for.
<ol start="5">
    <li>
        Pomocí cyklu <code>for</code> napiš program, který vypíše:
<pre>
a
a
a
a
</pre>
    Až to bude fungovat, dej to do Gitu!
    </li>
    <li>
        Pomocí cyklu <code>for</code> napiš program, který vypíše:
<pre>
Řádek 0
Řádek 1
Řádek 2
Řádek 3
Řádek 4
</pre>
    Funguje? Dej to do Gitu!
    </li>
    <li>
        Jak jsi pojmenovala proměnnou, kterou jsi v minulám příkladu použila?
        Vymysli pro ni název, který nejlépe vystihuje, co proměnná obsahuje.
        Je důležité proměnnou pojmenovat výstižně, jinak se v dalších
        projektech můžeš ztratit. Možné řešení je uvedeno na konci zadání.
    </li>
    <li>
        Pomocí cyklu <code>for</code> napiš program, který vypíše:
<pre>
0 na druhou je 0
1 na druhou je 1
2 na druhou je 4
3 na druhou je 9
4 na druhou je 16
</pre>
    <em>Jak pojmenuješ proměnnou cyklu?</em>
    </li>
    <li>
        Pomocí cyklů <code>for</code> a parametru <code>end</code> pro
        <code>print</code>, napiš program, který postupně z jednotlivých 'X'
        vypíše:
<pre>
X X X X X
X X X X X
X X X X X
X X X X X
X X X X X
</pre>
    „Z jednotlivých 'X'“ znamená, že nepoužiješ např.
    <code>print('X X X X X')</code>.<br>
    <em>Jak pojmenuješ proměnnou cyklu? A tu druhou?</em>
    </li>
    <li>
        Napiš program, který vypíše „tabulku“ s násobilkou:
<pre>
0 0 0 0 0
0 1 2 3 4
0 2 4 6 8
0 3 6 9 12
0 4 8 12 16
</pre>
    <em>Funguje? Dej to do Gitu!</em>
    </li>
    <li>
        Napiš program který postupně z jednotlivých 'X' vypíše:
<pre>
X
X X
X X X
X X X X
</pre>
        <em>Funguje? Do Gitu s tím!</em>
    </li>
    <li>
        Pomocí cyklu <code>for</code> a příkazu <code>if</code> napiš program,
        který vypíše následující řádky. Funkci <code>print</code> volej pouze
        uvnitř v cyklu:
<pre>
první řádek
není první
není první
není první
</pre>
    </li>
    <li>
        Pomocí cyklů <code>for</code> a příkazu <code>if</code> napiš program,
        který z jednotlivých 'X' a mezer vypíše:
<pre>
X X X X X X
X         X
X         X
X         X
X X X X X X
</pre>
    </li>
    <li>
        Programy s cyklem <code>for</code> uprav tak, aby počet řádků (či
        velikost čtverce/trojúhelníku/tabulky) mohl zadat uživatel.<br>
        Funguje? Do Gitu s tím!
    </li>

</ol>


<h2>Čtení kódu</h2>
Následující sada projektů může vyžadovat delší zamyšlení. A to zamyšlení je
důležitější než samotná odpověď.
<ol start="15">
    <li>
        Co dělá tenhle kód?
<pre>
for c in "Ahoj světe!":
    print(c)
</pre>
    </li>
    <li>Vymyslíš lepší jméno pro proměnnou <code>c</code> z minulé úlohy?</li>
    <li>
        Co dělá tenhle kód?
<pre>
for c in 38:
    print(c)
</pre>
    </li>
    <li>
        Už víš, co dělá <code>for</code> s <code>range()</code>, výčtem hodnot
        a řetězcem. Dokážeš to zobecnit, popsat <code>for</code> jednodušeji,
        než jak je popsán v materiálech?
    </li>
</ol>


<h2>Trocha matematiky</h2>
Teď několik programovacích oříšků pro dlouhé chvíle. Nemáš-li čas, přeskoč je.
<ol start="19">
    <li>Napiš program, který se zeptá na 3 čísla a zjistí, jestli je jejich
    součet větší než 10.<br>
    <em>Funguje? Do Gitu s tím!</em>
    </li>
    <li>Napiš program, který načte číslo a zjistí, jestli je sudé.
        (Sudá čísla jsou beze zbytku dělitelná dvěma.)
    </li>
    <li>
        Napiš program, který vypíše čísla od jedné do 100, ale:
        <ul>
            <li>Pokud je číslo dělitelné třemi, napíše místo něj „bum”.</li>
            <li>Pokud je číslo dělitelné pěti, napíše místo něj „bác”.</li>
            <li>Pokud je číslo dělitelné pěti i třemi zároveň, napíše místo toho „bum-bác”.</li>
        </ul>
    </li>
    <li>
        Máš-li ráda matematiku a nebojíš-li se výzvy, načti od uživatele číslo n a:
        <ul>
            <li>
                Vypočti faktoriál n! (součin všech celých čísel od 1 do n).
            </li>
            <li>Zjisti, jestli je n prvočíslo.</li>
            <li>
                Vypiš prvních n členů Fibonacciho posloupnosti
                (1, 1, 2, 3, 5, 8, 13, 21, ...).
            </li>
        </ul>
    </li>
</ol>


<h2>A na závěr...</h2>
...něco na oddech (snad)...
<ol start="23">
    <li>
        Tohle je poslední projekt ze čtvrté sady. Kolik je v této sadě
        projektů?
    </li>
</ol>


* Možné řešení projektu 7: <code>cislo_radku</code>
