<html>
    <head>
        <meta charset="utf-8">
        <title>PyLadies 02-04 – Proměnné</title>
        <link rel="stylesheet" href="../css/bootstrap.css">
        <link rel="stylesheet" href="../css/pyladies.css">
        <style>
            .extra { background-color: #f8f8f8; margin: -10px -1000px; padding: 10px 1000px; }
        </style>
    </head>
    <body>
        <div class="container">
            <div class="header">
                <h3 class="text-muted" id="show-all">PyLadies Brno</h3>
            </div>
            <div class="row stuff">
                <div class="col-lg-12">
                    <h1>Čtverec</h1>
                    <p>
                        Teď se vrátíme do základní školy,
                        a zkusíme si napsat program,
                        který vypočítá obsah a obvod čtverce,
                        u kterého známe délku strany.
                    </p>
                    <div class="note">
                        Matematika!
                        Doufám, že tenhle příklad nikoho neodradí,
                        ale „počítač” je holt od slova <em>počítat</em>.
                        Není třeba se děsit;
                        na základy programování si vystačíme s matematickými
                        znalostmi ze základní školy.
                    </div>
                    <p>
                        Pro připomenutí, obvod čtverce se stranou <i>a</i>
                        se dá vypočítat jako <i>O</i> = 4<i>a</i>,
                        a obsah jako <i>S</i> = <i>a</i>².
                        Řekněme, že náš čtverec má stranu <em>a</em> = 356 cm.
                    </p>
                    <p>
                        Výsledky vypiš pomocí <code>print()</code>.
                        Program ulož do <code><span class="plhome">~/pyladies</span>/02/ctverec.py</code>,
                        a spusť; mělo by se vypsat něco jako:
                    </p>
<pre>
Obvod čtverce se stranou 356 cm je 1424 cm
Obsah čtverce se stranou 356 cm je 126736 cm2
</pre>
                    <p>
                        Výsledky by měl samozřejmě spočítat Python; číslo 1424 nebo 126736 do programu nepiš.<br>
                        Jestli si nevíš rady, podívej se na program <code>printing.py</code>, kde jeden řádek dělá něco podobného.<br>
                    </p>
                    <div class="note">
                        V nečeských Windows bude třeba před programem opět spustit <code>chcp 1250</code>.
                    </div>
<details class="solution"><h3>Řešení</h3>
<pre>
print('Obvod čtverce se stranou 356 cm je', 4 * 356, 'cm')
print('Obsah čtverce se stranou 356 cm je', 356 * 356, 'cm2')
</pre></details>
                    <h2>Menší čtverec</h2>
                    <p>
                        Jestli všechno funguje, zkus změnit program tak,
                        aby počítal obsah a obvod čtverce o straně 123 cm.
                    </p>
<details class="solution"><h3>Řešení</h3>
<pre>
print('Obvod čtverce se stranou 123 cm je', 4 * 123, 'cm')
print('Obsah čtverce se stranou 123 cm je', 123 * 123, 'cm2')
</pre></details>
                    <h2>Proměnné</h2>
                    <p>
                        Zvládneš to i pro stranu 3945 cm, 832 cm, 956 cm?
                        Baví tě přepisování čísel?
                        Kdyby byl program delší (několikastránkový),
                        jak bys zajistila že jedno z těch čísel nepřehlédneš?
                    </p>
                    <p>
                        Existuje způsob, jak program napsat,
                        aniž bychom musely pokaždé přepisovat všechny čísla:
                        stranu čtverce si „pojmenujeme”,
                        a potom používáme jenom její jméno.
                        V Pythonu na pojmenovávání hodnot slouží <em>proměnné</em> (angl. <em> variables</em>),
                        které se používají takto:
                    </p>
<pre>
strana = 123
print('Obvod čtverce se stranou', strana, 'je', 4 * strana, 'cm')
print('Obsah čtverce se stranou', strana, 'je', strana * strana, 'cm2')
</pre>
                    <p>
                        Neboli: napíšeme jméno, pak rovnítko, a za rovnítkem výraz,
                        jehož hodnota se do proměnné <em>přiřadí</em>.
                        Když potom napíšeme jméno proměnné ve výrazu,
                        použije se zapamatovaná hodnota.
                    </p>
                    <p>
                        To nás vede k jedné ze základních programátorských
                        zásad: „neopakuj se“ (anglicky <em>Don't repeat yourself</em>, DRY).
                        Když se někde opakuje stejná hodnota, stejný výraz,
                        nebo stejný kus kódu,
                        dobrá programátorka ten kus programu pojmenuje
                        a pak používá jen jméno.
                        Často se totiž stává, že je program potřeba změnit –
                        buď je v něm chyba, nebo se změní zadání.
                        A potom je mnohem jednodušší změnu udělat jen na jednom místě.
                    </p>
                    <p>
                        Kromě toho dobrá jména usnadňují čtení programu:
                        <code>4 * strana</code> nepotřebuje komentář, ale
                        u <code>4 * 183</code> není vůbec jasné, co ta čísla znamenají.
                    </p>
                    <div class="extra">
                        <h2>Kruhy</h2>
                        <p class="note">
                            Tohle je úkol navíc! Klidně ho přeskoč.
                        </p>
                        <p>
                            Změna zadání!
                            Zkus program doplnit tak, aby kromě čtverce počítal
                            i obvod a obsah kruhu se stejným poloměrem,
                            jakou má čtverec stranu.
                        <p>
                        <p>
                            Pro připomenutí, obvod kruhu s poloměrem <i>r</i>
                            je <i>o</i> = 2π<i>r</i>, a obsah <i>S</i> = π<i>r</i>²,
                            a π je zhruba 3,1415926.
                        </p>
                        <p>
                            Všechna čísla, která matematici označují jen jedním
                            písmenkem (klidně řeckým), vhodně pojmenuj.
                        </p>
                    </div>
                    <h2>Komentáře</h2>
                    <p>
                        Program si teď zpřehledníme <em>komentářem</em>.
                        V Pythonu komentář začíná dvojkřížkem (<code>#</code>),
                        za který můžeš napsat úplně cokoliv – až do konce
                        řádku bude Python všechno ignorovat.
                    </p>
                    <p>
                        Komentáře jsou důležité, protože programy nečte jen Python,
                        ale i lidé.
                        Do komentářů si můžeš poznamenat co dělá celý program,
                        vysvětlit jak funguje nějaká složitější část,
                        nebo vyjasnit něco, co není jasné přímo z programu.
                    </p>
                    <p>
                        Vždycky když píšeš program, snaž se vžít do role někoho,
                        kdo potom ten program bude číst,
                        a všechno co by mohlo být nejasné upřesnit v komentářích.
                        (Nejčastěji to budeš číst sama, třeba po několika měsících,
                        takže tím pomáháš sama sobě!)
                    </p>
<pre>
<span class="comment"># Tento program počítá obvod a obsah čtverce.</span>

strana = 123  <span class="comment"># v centimetrech</span>
print('Obvod čtverce se stranou', strana, 'je', 4 * strana, 'cm')
print('Obsah čtverce se stranou', strana, 'je', strana * strana, 'cm2')
</pre>
                    <h2>Načítání vstupu</h2>
                    <p>
                        Nakonec se podíváme, jak zařídit, aby číslo nemuselo být
                        zapsáno v programu, ale aby ho mohl uživatel zadat sám.
                    </p>
                    <p>
                        Stejně jako <code>print</code> tady jen řeknu,
                        že na to použijeme <em>funkce</em>.
                        Detaily si vysvětlíme později;
                        pro teď to budou kouzelná zaříkadla:
                    </p>
                    <ul>
                        <li>
                            Pokud chceme načíst <strong>řetězec</strong>, použijeme:
                            <code>promenna = input('Zadej řetězec: ')</code>
                        </li>
                        <li>
                            Pokud chceme načíst <strong>celé číslo</strong>, použijeme:
                            <code>promenna = int(input('Zadej číslo: '))</code>
                        </li>
                        <li>
                            Pokud chceme načíst <strong>desetinné číslo</strong>, použijeme:
                            <code>promenna = float(input('Zadej číslo: '))</code>
                        </li>
                    </ul>
                    <p>
                        Místo řetězce 'Zadej ...' se dá napsat i jiná výzva.
                    </p>
                    <p>
                        Hotový program může vypadat takto:
                    </p>
<pre>
<span class="comment"># Tento program počítá obvod a obsah čtverce.</span>

strana = float(input('Zadej stranu v centimetrech: '))
print('Obvod čtverce se stranou', strana, 'je', 4 * strana, 'cm')
print('Obsah čtverce se stranou', strana, 'je', strana * strana, 'cm2')
</pre>
                </div>
            </div>
            <div class="footer">
                <div>pro PyLadies Brno napsal Petr Viktorin, 2014</div>
                <div>Licence: <a href="http://creativecommons.org/licenses/by-sa/4.0/">Creative Commons Attribution-ShareAlike 4.0 International</a></div>
            </div>
        </div>
        <script type="text/javascript" src="../js/solutions.js"></script>
    </body>
</html>
